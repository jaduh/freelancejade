---
title: "Weg met grootse nieuwjaarsvoornemens. In 2020 doe ik aan micro acties"
date: "januari 1, 2020"
read: "3 min read"
topic: "nieuwjaarsvoornemens"
image: "../../images/blog_3_voornemens.jpg"

---
In 2016 was ik vastberaden om te leren coderen en in 2017 zou ik eigenhandig de wereld verbeteren met  activistische journalistiek. In 2018 zou ik een reisblog én vlog beginnen en in 2019 was het plan om helemaal voor de healthy lifestyle te gaan, inclusief bikini body.

\#dikkefaal.  Dat vat de uitkomst van al die mooie voornemens perfect samen. Ik slaagde in allemaal een heel klein beetje, maar nooit genoeg om echt impact te maken. In elk geval niet de impact ik steeds aan het begin van het jaar voor ogen had.

Je mag gerust weten dat ik dit type met nogal wat schaamrood op de lippen. Dat wil ik dus niet nog eens voorhebben. Moet ik mezelf dan helemaal niks meer voornemen en gewoon lekker ter plaatse blijven trappelen? Neh, dat lijkt me dus niks. Een mens moet durven dromen. En durven actie nemen, natuurlijk.  

##Het beste eerste cadeau van het jaar

CNN schonk mij het allermooiste eindejaarscadeau wat ik mezelf maar kon wensen:  [dit fantastische artikel](https://edition.cnn.com/2019/12/27/health/mini-monthly-new-years-resolution-part-two-wisdom-project-wellness/index.html?_ke=eyJrbF9lbWFpbCI6ICJqYWRleUBzdG9vcGluYm94LmNvbSIsICJrbF9jb21wYW55X2lkIjogIm5GRWUzUiJ9). Daarin wordt uitgelegd dat het helemaal niet handig is om je iets voor te nemen voor het hele jaar. Zie het kleiner, is de boodschap: doe aan micro voornemens.

Een micro voornemen is zo iets simpels als een periode lang je gedrag een beetje aanpassen. Een maand lang iets heel kleins veranderen. Niet meteen gaan voor een marathon terwijl je nog geen 2 kilometer kan hardlopen, maar ren heel de maand januari elke dag 1 kilometer. Je moet geen boek willen schrijven, wel elke dag 1000 woorden typen. En zo verder, je snapt het principe. Deze aanpak is niet alleen makkelijker om aan te beginnen, maar ook om vol te houden.

##500 geschreven woorden per dag
Ik was eerst van plan om dit jaar de wereld te veroveren met mijn eigen content bedrijf. Nu weet ik beter. In januari is mijn eerste micro voornemen van het jaar om elke dag 500 woorden te schrijven en minstens een keer per week een blog én een nieuwsbrief te publiceren.

Zodra deze gewoonte net zo stevig staat als een huis, nemen we er nog een andere micro gewoonte bij die mij weer een stukje dichterbij mijn doel brengt. Maximaal 12 in een jaar en steeds stapje voor stapje. Op die manier denk ik echt dat ik nooit meer over mijn voornemens hoef te typen: #dikkefaal.


####BTW: ik typte deze tekst redelijk snel uit mijn vingers met een heerlijke spotify playlist in mijn oren. [Music for Writing van Hans-Peter Akkerman](https://open.spotify.com/playlist/1Sv6QeKfX723K1BOgoSRba). Net ontdekt en helemaal weg van. Je weet nooit, misschien is het ook iets voor jou.
