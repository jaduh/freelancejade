---

title: "Waarom luisteren mijn superpower is. En hoe dat ook de jouwe kan zijn.

"
date: "17 januari, 2020"
read: "4 min leestijd"
topic: "1 LUISTEREN"
image: "../../images/blog_4_luisteren.jpg"

---
Mijn 4-jarige dochter is behoorlijk fan van de Netflix-kinderserie Super Monsters. Voor wie geen Netflix-kijkende kinderen heeft: het gaat over peuters die steeds ‘s avonds als normale kinderen aankomen in de peuterspeelzaal, maar als de zon ondergaat, veranderen in monsters met  superkrachten. Best geinig om te zien. De laatste keer vroeg dochterlief wat mijn superkracht was. Die van haar was haar vermogen om te vliegen. Over die van mij moest ik even nadenken, maar besloot toen: luisteren is de mijne.  

De reactie van mijn dochter zat ergens tussen teleurstelling en afkeuring. Ik was nog net geen spelbreker, maar ik meende het. Mijn vermogen om goed en actief te luisteren heeft al voor veel magie gezorgd.

Nu hoor ik  jou schouderophalend denken: luisteren is toch iets wat iedereen kan? Nou, nee. Horen is iets wat iedereen kan. Echt goed luisteren daarentegen, vergt oefening. Heel veel oefening.

###Focus en aandacht
Voor mij betekent goed en actief kunnen luisteren dat het je lukt om jouw volledige focus en aandacht te richten op de persoon die aan het woord is. Zonder te onderbreken. Zonder je gedachte te laten dwalen en zonder een oordeel te vellen. Het betekent dat je oprecht geïnteresseerd bent en die interesse ook toont.

Mensen nemen doorgaans heel graag het woord en als ze het dan hebben, praten ze het liefst honderduit over zichzelf. Als ze dan een keer iemand tegenover zich hebben die dat niet doet en geïnteresseerd blijft luisteren, doet dat iets met een mens. Het geeft een warm gevoel van vertrouwen en verbinding.

###Geen echte superheld
Begrijp mij niet verkeerd. Ik ben hier nog altijd geen echte superheld in. Ik moet nog regelmatig de drang onderdrukken om andermans zinnen af te maken. Of om niet steeds heel enthousiast te roepen: “dat heb ik ook meegemaakt, moet je horen…”. In interviews (lees: vraaggesprekken die ik op voorhand nauwkeurig voorbereid), lukt het mij tegenwoordig wel heel goed om actief te luisteren. In informele gesprekjes daarentegen, kan ik ook nog wel wat oefening gebruiken.vIk houd daarbij steeds de volgende uitgangspunten voor ogen:

##Mijn tips om beter te luisteren


###Wees present en laat je niet afleiden
Doe je best om je niet te laten afleiden door gekke achtergrondgeluiden, maar ook niet door je eigen gedachten. Gedachten dwalen makkelijk af en voor je het weet ben je in je hoofd al beland in de supermarkt terwijl je eigenlijk gewoon bij de persoon moet zijn met wie je aan het praten bent.  

###Laat zien dat je begrijpt waar de spreker het over heeft
Als het je lukt om helemaal present te zijn, versta je niet alleen de woorden, maar ook de emoties tussen de regels. Laat zien dat je daar oog voor hebt door zo nu en dan een opmerking te maken die die gevoelens reflecteren: ‘Dat moet fantastisch zijn geweest!’ of ‘Ik zie aan je dat het je raakt’.

###Probeer niet te oordelen
Luisteren zonder meteen conclusies te trekken: “ze weet niet waar ze het over heeft” of “Wat een dominant mens”, is moeilijk. Maar als je beseft dat mensen taal nodig hebben om hun gevoelens en gedachten onder woorden te brengen, begrijp je dat je aan de hand van die taal nooit helemaal door hebt welke emoties en gedachten er precies achter schuilen. Je komt daar alleen maar achter door heel goed te luisteren.

###Vraag door, maar wel pas als de spreker pauzeert
Het is niet gemakkelijk, maar probeer je gesprekspartner niet te onderbreken. Ik ben de eerste om toe te geven hoe moeilijk dat het is. Maar het doet veel als het lukt om  jouw zegje te bewaren voor wanneer de pauze lang genoeg is. Als je dan het woord hebt en die benut om door te vragen, kan je nóg meer tot de kern komen van wat je gesprekspartner nu echt voelt, drijft of wil zeggen.

##Download mijn gratis gids Luisteren Voor Bedrijven
Ook voor bedrijven is het vermogen om goed te luisteren een echte superkracht. Nieuwsgierig naar hoe  actief luisteren precies werkt in marketing context? Download dan nu mijn gratis gids


[JA, DOE MIJ DIE GRATIS GIDS MAAR!](https://expert-experimenter-9255.ck.page/ec04680010)
